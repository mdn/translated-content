---
title: >-
  Tutorial lokalizacji rozszerzeń do Firefoksa i Thunderbirda dla wersji 1.0 i
  wyższych
slug: >-
  orphaned/Tutorial_lokalizacji_rozszerzeń_do_Firefoksa_i_Thunderbirda_dla_wersji_1.0_i_wyższych
tags:
  - Dodatki
  - Rozszerzenia
  - Wszystkie_kategorie
original_slug: >-
  Tutorial_lokalizacji_rozszerzeń_do_Firefoksa_i_Thunderbirda_dla_wersji_1.0_i_wyższych
---
<p>
</p>
<h3 id="Wprowadzenie"> Wprowadzenie </h3>
<p>Aby dobrze zlokalizować na język polski rozszerzenie potrzeba (nie)dużo wiedzy i samozaparcia.
Wbrew pozorom nie jest to jednak takie trudne i mając trochę wiedzy komputerowej można szybko nauczyć się tej magii. </p>
<h4 id="Potrzebna_wiedza:">Potrzebna wiedza:</h4>
<ul><li> Trochę umiejętności obsługi komputera i programów
</li><li> Znajomość języka angielskiego
</li><li> Znajomość języka polskiego (dysleksja i dysgrafia dyskwalifikują chętnego)
</li></ul>
<p><br>
</p>
<h4 id="Potrzebne_narz.C4.99dzia_.28najprostszy_zestaw.29">Potrzebne narzędzia (najprostszy zestaw)</h4>
<ul><li> Edytor tekstu z możliwością kodowania UTF-8 i wyłączenia BOM (ang. Byte Order Mark - znacznik kolejności bajtów). Zalecany przez moją osobę - <a class="external" href="http://www.pspad.com/en/">PSPad</a>. Posiada jeszcze wiele innych przydatnych podczas pracy lokalizatora funkcji, no i jest oczywiście freeware!
</li><li> Kompresor, dekompresor plików - każdy, który dobrze radzi sobie z plikami spakowanymi za pomocą kompresji <code>.zip</code>. Moje zalecenie - <a class="external" href="http://pl.wikipedia.org/wiki/Total_Commander">Total Commander</a> - Tak! Otóż TC z zainstalowanymi wtyczkami WCX to jest totalne ułatwienie pracy z rozszerzeniami. Wszystkie potrzebne wtyczki posiada wersja <a class="external" href="http://totalcmd.pl/powerpack">TC PowerPack</a>.
</li></ul>
<h3 id="Jak.3F"> Jak? </h3>
<p>Wiedza jest, narzędzia też, no to zaczynamy odczarowywać rozszerzenia i zajrzyjmy do ich wnętrza. Jak? Prosta sprawa. Rozszerzenia to nic innego niż archiwum <code>.zip</code>, ale zamiast rozszerzenia <code>.zip</code> posiadają rozszerzenie pliku <code>.xpi</code>. Skoro <code>.xpi</code> to nic innego niż <code>.zip</code>, więc potraktujmy je jakimś dekompresorem. No i cóż się okazuje? W środku znajdują się katalogi i pliki mniej więcej o takiej strukturze:
</p>
<h4 id="Katalogi:">Katalogi:</h4>
<ul><li> <code>chrome</code> - właściwe bebechy rozszerzenia
</li><li> <code>default</code> - domyślne ustawienia rozszerzenia
</li></ul>
<h4 id="Pliki">Pliki</h4>
<ul><li> <code>chrome.manifest</code> - plik instalacyjny
</li><li> <code>install.rdf</code> - plik instalacyjny
</li></ul>
<p>Ale znowu niespodzianka. Katalog "<code>chrome</code>" zawiera znowu jakiś spakowany plik o rozszerzeniu <code>.jar</code>. Taka budowa rozszerzenia wskazuje, że działa ono także w systemie Linux. Bez paniki. Plik <code>.jar</code>, to nic innego jak plik <code>.zip</code> tylko z rozszerzeniem <code>.jar</code>. Tak więc dekompresor szybciutko daje sobie z nim radę i w środku znowu widzimy katalogi:
</p>
<ul><li> <code>content</code> - to budowa rozszerzenia pliki <code>.xul</code> i <code>.js</code>
</li><li> <code>locale</code> - to nas najbardziej interesuje, tu są katalogi i pliki językowe
</li><li> <code>skin</code> - obrazki, plik <code>.css</code>
</li></ul>
<p>Skoro przebrnęliśmy przez gąszcz spakowanych archiwów, katalogów i plików, wiemy co w nich się znajduje - przedpole zostało przygotowane. Zabierajmy się zatem do roboty.
</p>
<h3 id="locale"> locale </h3>
<p>Jak wcześniej wspomniałem to co nas najbardziej interesuje, to katalog "<code>locale</code>", w którym znajdują się podkatalogi lokalizacji tzn. języków na jakie to rozszerzenie zostało przetłumaczone. Jeśli w nim znajduje się katalog "<code>pl-PL</code>" lub "<code>pl</code>" to nie mamy tutaj nic do roboty, bo już ktoś zrobił to co my chcieliśmy zrobić. Jeśli natomiast takiego katalogu nie ma, to jest robota dla nas.
</p><p>Ponieważ dla wszystkich aplikacji Mozilli podstawowym językiem jest angielski-amerykański (en-US), on też posłuży nam jako podstawa tłumaczenia na język polski, a robimy to w następujący sposób:
</p>
<ul><li> kopiujemy katalog "<code>en-US</code>" w dowolne miejsce na dysku
</li><li> zmieniamy mu nazwę na "<code>pl-PL</code>"
</li><li> przystępujemy do tłumaczenia
</li></ul>
<p>Zanim jednak zaczniemy tłumaczenie proponuję zainstalowanie rozszerzenia w wersji angielskiej (jeśli nie ma pliku przeznaczonego dla konkretnej wersji językowej programu, to domyślnie instaluje się wersja angielska). Będzie łatwiej wykonywać tłumaczenie widząc umiejscowienie tłumaczonych elementów.
</p><p><em>No to teraz przypatrzmy się, co znajduje się w tym katalogu lokalizacji.</em>
</p><p>Otóż, może w nim znajdować się kolejny podkatalog albo pliki. Jeśli jest podkatalog, to interesujące nas pliki będą wewnątrz tego podkatalogu i trzeba do nich dotrzeć. Niemniej w obu przypadkach docieramy do następujących plików:
</p>
<ul><li> <code>contents. rdf</code> - dane instalacyjne (czasami może go nie być, dane instalacyjne zostały umieszczone we wcześniejszych plikach instalacyjnych)
</li><li> pliki z rozszerzeniem <code>.dtd</code> lub <code>.ent</code> - dane z tych plików pobierane są przez pliki <code>*.xul</code>
</li><li> pliki z rozszerzeniem <code>.properties</code> - dane z tych plików pobierane są przez pliki <code>*.js</code>
</li></ul>
<p>Wszystkie te pliki zawierają elementy, które trzeba przetłumaczyć. Uruchamiamy edytor tekstu (przypominam o ustawieniu edytora na kodowanie <strong>UTF-8</strong> i nie wstawianie BOM) i zacznijmy od pliku "<code>contents.rdf</code>".
</p>
<h3 id="contents.rdf"><code>contents.rdf</code></h3>
<p>Zmieniamy w nim następujące elementy:
<code>en-US</code> na <code>pl-PL</code>&lt;/li&gt;&lt;/ul&gt;
Jeśli są:
- English (US) na Polski (PL)
- <code>chrome:author="xxxxxxxxxx"</code> na <code>chrome:author="twoje_nazwisko"</code>
</p>
<h3 id=".dtd"><code>.dtd</code></h3>
<p><em>Teraz plik <code>.dtd</code></em>:
Znajdujemy w nim wiersze wyglądające mniej więcej tak:
</p>
<pre>&lt;!ENTITY xxxxxxxxxxxx "Zzzzzzzzz"&gt;</pre>
<p><em>gdzie:</em> <code>Zzzzzzzzz</code> jest elementem do tłumaczenia, czyli tłumaczymy to co znajduje się pomiędzy znakami cytowania <code>" "</code>. </p><p>Należy zwrócić baczną uwagę, aby nie zgubić żadnych innych znaków w encji (entity), bo wówczas po zainstalowaniu rozszerzenia będziemy mieli doczynienie ze zjawiskiem "<strong>czerwonych znaków</strong>" na dole okna przeglądarki lub nie będzie działało rozszerzenie.
<strong>Uwaga!</strong> W tłumaczonym tekście nie wolno używać następujących znaków:
</p>
<pre>Niedozwolone                 Zamienniki
       &amp;                          &amp;amp;
       &lt;                          &amp;lt;
       &gt;                          &amp;gt;
       "                          &amp;quot;
       %                          &amp;#037;
       '                          &amp;apos;
</pre>
<h3 id=".properties"><code>.properties</code></h3>
<p>No to jeszcze tylko plik <code>*.properties</code>. Ten znowu wygląda inaczej - nie mogliby jakoś tego ujednolicić? No niestety nie, bo inne są wymagania i przetwarzanie w plikach <code>*.xul</code> i <code>*.js</code>. Wiersze w tym pliku mają postać:
<code>xxxxxxxxxx=Zzzzzzzzz</code>. Proste! No tak - proste i łatwo określić co się w nich tłumaczy. Wszystko po znaku równości (<code>=</code>).
</p><p><strong>Uwaga!</strong> W tłumaczonym tekście nie wolno używać następujących znaków:
</p>
<pre>Niedozwolone             Zamienniki
       "                       \"
       '                        \'
       \                        \\
</pre>
<p>Czyli dany znak trzeba poprzedzić odwróconym ukośnikiem "<code>\</code>"
</p>
<h3 id="Kilka_uwag_na_koniec"> Kilka uwag na koniec</h3>
<p>Uff! Robota z tłumaczeniem zakończona. Teraz trzeba uporządkować ten cały bałagan i sprawdzić nasz wysiłek intelektualny i umysłowy, a więc spakować wszystkie pliki i katalogi tak, aby struktura ich wyglądała jak na początku i zainstalować rozszerzenie.
</p><p><em>Zabieramy się za to w następujący sposób:</em>
</p>
<ul><li> Kopiujemy katalog "<code>pl-PL</code>" do katalogu "<code>locale</code>"
</li><li> Usuwamy z niego wszystkie pozostałe lokalizacje
</li><li> Pakujemy katalogi znajdujące się poprzednio w archiwum <code>*.jar</code> do takiego samego archiwum (plik <code>.zip</code> z nazwą <code>.jar</code>) i umieszczamy go w katalogu <code>chrome</code>
</li></ul>
<p>Teraz należałoby wszystkie pliki i katalogi spakować do archiwum <code>*.xpi</code>, ale to za chwilę, bo w plikach instalacyjnych należy dokonać kilku zmian, tak aby nasza nowa lokalizacja została rozpoznana przez aplikację. W tym celu musimy wyedytować pliki <code>install.rdf</code> i <code>chrome.manifest</code>:
</p>
<h4 id="chrome.manifest"><code>chrome.manifest</code></h4>
<p>W pliku <code>chrome.manifest</code> w wierszu wyglądającym mniej więcej tak:
</p>
<pre>locale	console2	en-US	jar:chrome/console2.jar!/locale/en-US/console2/ </pre>
<p><em>gdzie:</em> <code>console2</code> w tym przykładzie są nazwami katalogów rozszerzenia <code>Console2</code>, w innym będą inne nazwy, zmieniamy "<code>en-US</code>" na "<code>pl-PL</code>"
</p><p>Pozostałe takie wiersze z określeniami innych lokalizacji usuwamy.
</p>
<h4 id="install.rdf"><code>install.rdf</code></h4>
<p>W pliku <code>install.rdf</code> w wierszu o takim wyglądzie:
</p>
<pre>&lt;description&gt;Krótki_opis_rozszerzenia.&lt;/description&gt;</pre> <code>Krótki_opis_rozszerzenia</code> jest po angielsku, zamieniamy na opis po polsku.
<p><em>Jeśli jest wiersz:</em>
</p>
<pre>&lt;em:locale&gt;locale/en-US/jakaś_nazwa/&lt;em:locale&gt;</pre>
<p>zmieniamy w nim "<code>en-US</code>" na "<code>pl-PL</code>", pozostałe podobne wiersze usuwamy.
Teraz już ostatni krok przed instalacją rozszerzenia - pakujemy wszystkie katalogi i pliki do archiwum <code>.zip</code> z rozszerzeniem <code>.xpi</code>.
</p><p>Teraz sprawdzenie tego co zrobiliśmy, czyli instalacja naszego rozszerzenia i później jego korekty.
</p><p>Jeśli dotrwałeś do tego momentu, to znaczy, że jesteś zdesperowany, aby tłumaczyć rozszerzenia, zatem należy ci się nagroda.
</p><p>Jak wcześniej wspomniałem polecam do pracy z rozszerzeniami <a class="external" href="http://pl.wikipedia.org/wiki/Total_Commander">Total Commandera</a> z zainstalowanymi wtyczkami <code><a class="external" href="http://totalcmd.pl/powerpack">WCX</a></code>. Dzięki nim odpada cały galimatias z rozpakowywaniem i pakowaniem archiwów. Po prostu archiwa otwiera i operuje się na nich jak na zwykłych katalogach. Pozostaje tylko końcowe spakowanie do pliku <code>*.xpi</code>, które też można ułatwić maksymalnie.
</p>
<h3 id="Po.C5.BCyteczne_odno.C5.9Bniki">Pożyteczne odnośniki</h3>
<ol><li> <a class="external" href="http://venus.ci.uw.edu.pl/~milek/slowniki/zasady.htm">Przekład tekstów informatycznych na polski</a>
</li><li> <a class="external" href="http://www.aries.com.pl/grzegorzj/gram/gram00.html">Gramatyka języka polskiego</a>
</li><li> <a href="pl/Rozszerzenia">Mozilla Developer Center po polsku</a>
</li><li> <a class="external" href="http://kb.mozillazine.org/Getting_started_with_extension_development">Tworzenie rozszerzeń na MozzilaZine</a>
</li><li> <a class="external" href="http://roachfiend.com/archives/2004/12/08/how-to-create-firefox-extensions/">Tworzenie rozszerzeń</a>
</li><li> <a class="external" href="http://www.orablogs.com/duffblog/archives/000536.html">"&gt;Tworzenie rozszerzeń</a>
</li><li> <a class="external" href="http://sjp.pwn.pl/">Słownik Języka Polskiego</a>
</li></ol>
<p>-- <br>
Napisał: <strong>Leszek (Teo) Życzkowski</strong>
</p>
